**Les 23 Over de helft**

Beste lezer,

Je kent nu tegen de zesendertighonderd woorden. En wie weet nog veel meer. Want natuurlijk lees je ook af en toe de krant, en luister je naar het nieuws. En je kijkt alleen maar naar films op de tv met Nederlandse vertalingen eronder – in dit verband ook wel ‘ondertitels’ genoemd. Je weet allang dat je door middel van (d.m.v.) teletekst pagina 888 ook Nederlandse tv-programma’s van ondertitels kunt voorzien! Best handig!

Het bijzondere van deze tekst is dat je hem kunt lezen zonder ook maar één nieuw woord op te zoeken. Er komen wel een paar vaste uitdrukkingen in voor, die staan hiemaast, maar de woorden daarin ken je al. En, mocht een woord je niet bekend voorkomen, dan weet je wat je te doen staat. Precies, opzoeken achter in dit boek of in Het groene boek. Dat heeft de docent je uiteraard al haarfijn uitgelegd. Wat zeg je? ‘Haarfijn’ is een nieuw woord? Ja, je hebt gelijk, neem me niet kwalijk. ‘Haarfijn’ betekent ‘precies’.

Je bent nu over de helft van dit boek. Zeg eens, met welk doel ben je aan deze cursus begonnen? Heb je dat doel al enigszins bereikt? Je hebt nog enige weken te gaan. Hoog tijd om aan je zwakke plekken te gaan werken!

Behalve veel woorden heb je ook van alles geleerd over Nederland. Je weet hoe je een verkoopster of docent aanspreekt (les 13), waarom Willem van Oranje vermoord werd (16), en wat het verschil is tussen een dijk en een dam (17). Je kent de kaart van Nederland in grote lijnen, je weet waar Almere ligt, en waarom ‘Nederland’ en ‘Holland’ voor sommigen hetzelfde betekenen, maar voor anderen niet (9). In een discussie over de vrijheid van onderwijs sta je niet met je mond vol tanden (8). Over polders kun je zeker twee minuten praten (12). Voor een dagje Amsterdam zijn we bij jou aan het juiste adres (3). Hollandse woonkamers (4), Nederlandse huisartsen (18), je weet er alles van. Je snapt ook waarom het zo goed als onmogelijk is om een huis te vinden (11). Mocht op een feestje het gesprek stil vallen, dan kun je de gasten haarfijn uitleggen waarom Amsterdam de hoofdstad van Nederland is, en niet Den Haag (3).

Wat? Daar heb je helemaal geen zin in? Je hebt er schoon genoeg van om over al die typisch Nederlandse zaken te praten? Tja. Ga dan maar gauw door naar de volgende les!