Les 18 **Komt u over een weekje maar terug**

Aan de basis van de medische zorg staat de huisarts. Een pijnlijke rug, een ontstoken keel, maagproblemen? Naar de huisarts. Een recept voor de pil of een griepprik? Krijg je van de dokter. Naar de fysiotherapeut, huidarts of hartspecialist? Haal een verwijzing bij je huisarts.
Waarom kunnen we niet direct naar de specialist? De huisarts kent je persoonlijk, hij kan beoordelen welke medische zorg je nodig hebt. Bovendien is het niet zeker dat je verzekering betaalt, als je zonder verwijzing van de huisarts naar een specialist stapt. En tussen twee haakjes: een gesprek met een huisarts kost minder dan een onderzoek in het ziekenhuis! Maar voor problemen met je tanden ga je wel direct naar de tandarts.
Huisartsen werken tegenwoordig vaak in **deeltijd**. Voor velen, vooral vrouwen, is de combinatie van praktijk en zorg voor de kinderen alleen mogelijk met een deeltijdbaan. Maar los daarvan wordt het beroep steeds zwaarder. De bevolking vergrijst, en **hoe ouder de mensen worden, des te vaker hebben ze een dokter nodig**. Bovendien worden er steeds nieuwe methoden van onderzoek en behandeling ontwikkeld, en daardoor krijgen de huisartsen er allerlei taken bij. Zij krijgen het steeds drukker. Als het hun te veel wordt, kiezen ze voor werken in deeltijd.
Maar **veronderstel** dat je ziek wordt op een dag waarop de dokter niet werkt, wat dan? Geen probleem, huisartsen werken tegenwoordig vaak in een groepspraktijk, samen met een of meer collega's. Als je opbelt weet je dus niet altijd wie je treft, maar je kent hem of haar meestal wel. Maar 's avonds en in het weekend kun je er niet terecht. Dan moet je een huisartsenpost bellen. Een assistente zegt dat je langs moet komen, of zorgt dat je wordt teruggebeld. Zo'n post zit meestal in een ziekenhuis. En in noodgevallen? Dan ga je naar Spoedeisende Hulp, in datzelfde ziekenhuis. Eventueel met een ambulance. Je kent het telefoonnummer voor noodgevallen 112 toch wel?
Het is bekend dat Nederlandse huisartsen niet graag zware medicijnen voorschrijven. "Wacht u het even af, en komt u over een weekje terug", zeggen ze dan. "Maar ik ben verkouden, en ik heb een belangrijke vergadering! Ik wil een recept voor antibiotica!" dring je aan. Het helpt niet. De meeste ziektes gaan vanzelf over, en antibiotica moet je niet te vaak gebruiken, is hun idee. Hebben ze gelijk, of zijn het slechte dokters?