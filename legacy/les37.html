**Les 37 Coffeeshop 'Het Hoekje'**  

Goedenavond allemaal. Mede namens het College van Burgemeester en Wethouders:  
welkom op deze informatieavond. Het gaat vanavond over het besluit 'Coffeeshop Het  
Hoekje'. Zoals u weet, heeft de gemeenteraad besloten om bij wijze van experiment een  
coffeeshop te gaan beheren. Per 1 juli aanstaande (a.s.) in de Hoofdstraat, onder streng  
toezicht. Zo willen wij de handel in drugs strak onder controle houden.  

Er hebben zich voor vanavond 24 sprekers opgegeven, dus ik verzoek u om het kort  
te houden. Als eerste is aan de beurt iemand van de buurtvereniging. Is die meneer  
aanwezig? O pardon, mevrouw. Microfoon iets hoger alstublieft (a.u.b.) ... gaat uw gang.  

Meneer de voorzitter, heeft het College zijn verstand verloren? Criminele handelingen  
in onze eigen Hoofdstraat? Van onze belastingcenten?! Ik zie ze al komen uit het hele land:  
op naar 'Het Hoekje', daar is drugshandel toegestaan!  

Wij begrijpen dat u schrikt. Ik moet bekennen dat wij er in eerste instantie ook  
problemen mee hadden. Maar de toestand zoals die nu is, kan niet voortduren. Wat  
zich afspeelt in sommige cafés, dat wil je niet weten. Het is het bekende patroon: de  
verkoop van softdrugs en die van harddrugs lopen in elkaar over. Een reëel gevaar voor  
onze jeugd! En ik wijs erop dat onze opzet niet afwijkt van het beleid van de officier van  
justitie. Verkoop van cannabis tot een gewicht van 5 gram wordt gedoogd. En een erkende  
coffeeshop eigenaar mag een dagvoorraad van 500 gram in huis hebben. Oké, nu is die  
jongeman daar. Ja, met dat rode haar. Spreekt u maar.  

Ik heb een vraagje. Die eigenaar, gaat die honderd maal lopen voor zijn dagvoorraad?  
Laat me niet lachen! En van wie koopt hij die?  

Tja, wat die man bij zijn achterdeur koopt en van wie, dat gaat ons niet aan. Het gaat  
ons om wat hij binnen verkoopt – alleen softdrugs –, en aan wie – aan jongeren vanaf  
16 jaar¹. En ik herinner u eraan: het is een proef. We brengen na een maand verslag uit.  
Mocht blijken dat een en ander niet volgens plan verloopt, dan is het einde verhaal. Aan  
die belofte kunt u mij houden. Wie kan ik nu het woord geven?