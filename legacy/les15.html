Les 15 *Red de voetbalclub!*

Professionele voetbalclubs kunnen lelijk in de problemen komen. Ze maken schulden met topsalarissen voor spelers, trainers en met hun luxe stadions. En als de prestaties ook nog onder de maat blijven, doen ze een beroep op de gemeente. Red de voetbalclub! Moet de gemeente erop ingaan?

*Argumenten voor*
1.⁠ ⁠Supporters beleven plezier aan voetbal. Zij vormen als het ware een grote familie, met het stadion als vaste ontmoetingsplaats.
2.⁠ ⁠Een elftal dat kampioen wordt, is de beste reclame die een stad kan wensen.
3.⁠ ⁠Op kaartjes voor een concert of opera zit subsidie, waarom niet op kaartjes voor het stadion?
4.⁠ ⁠Bedrijven die in moeilijkheden verkeren, worden niet zelden overeind gehouden met overheidssteun. Waarom voetbalclubs niet?
5.⁠ ⁠Jongeren zien in voetballers een rolmodel. Inspirerend! Als ze zelf gaan voetballen, leren ze in een team te spelen.
6.⁠ ⁠Voetbal is een krachtige stimulans voor de economie. Met de reclames verdienen de bedrijven hun investeringen dubbel en dwars terug.
7.⁠ ⁠Voetbal is kunst! Zie je die knappe actie met de bal? Wat een snelheid! Doelpunt!!

*Argumenten tegen*
1.⁠ ⁠Ik haat voetbal. De opmerkingen van de toeschouwers tijdens de wedstrijden vind ik schokkend. Ze moeten zich schamen. Ik waag me niet in een stadion!
2.⁠ ⁠Supporters komen alleen maar om te vechten. Of hun elftal nou de overwinning behaalt of niet, ze gaan met elkaar op de vuist. Zo trekken ze een spoor van vernieling door de stad. Het bezorgt de politie letterlijk handen vol werk en het kost veel geld.
3.⁠ ⁠Het geld kan beter besteed worden. Aan meer openbaar vervoer, of aan goedkopere woningen.
4.⁠ ⁠Er zijn gemeentes die het stadion van een club kopen voor een vermogen. Later verhuren ze het aan diezelfde club voor een symbolisch bedrag.
5.⁠ ⁠Grote clubs halen jonge talenten uit ontwikkelingslanden, trainen ze, en verkopen ze met winst. Slavenhandel!
6.⁠ ⁠De problemen van de clubs zijn het gevolg van slecht bestuur. Dat moet niet beloond worden.
7.⁠ ⁠Voetbal is oorlog. Het spel wordt steeds gemener. Geen wonder dat supporters het slechte voorbeeld volgen!