**Les 41 Fietsen: goed voor u!**  

Nederland _telt meer fietsen dan mensen. Waarom zijn er zoveel? Daar zijn al heel_  
wat analyses aan gewijd en beschouwingen over gepubliceerd. Wij doen een nieuwe  
_poging. Nederland is klein en plat. Ligt de verklaring in deze twee kenmerken? De fiets is_  
goedkoop. Dat sluit goed aan bij een typisch Nederlandse eigenschap. Of is er een relatie  
met de calvinistische moraal?  

Nederlanders zijn milieubewust. Ze scheiden hun afval: groen, glas, papier, plastic.  
Vier miljoen mensen zijn lid van een milieu-organisatie. Velen kiezen voor ‘groene’  
energie, opgewekt door windmolens of met zonnepanelen op het dak. En dus ook voor de  
fiets. Fietsen is niet schadelijk voor het milieu, dat weet u toch? Voor een uur fietsen heb je  
één boterham nodig: fietsen kost dus minder energie dan autorijden.  

Er is weinig ruimte. Er is plaats voor één auto voor de deur. Vandaar dat we op  
1000 inwoners slechts 420 auto’s tellen. In de VS zijn er wel bijna 600 auto’s per 1000  
inwoners. Maar dat zegt niets, zult u opmerken. Autodichtheid meet je per vierkante  
kilometer. Ja, dan komt Nederland op 150 auto’s per km², 10 keer zoveel als de VS. Weinig  
of veel auto's? ’t Is maar hoe je het bekijkt.  

Op de fiets is iedereen gelijk, las ik in een artikel. Dat is het onbewuste motief achter de  
keuze voor de fiets, aldus de journalist. Volgens mij slaat-ie de spijker op de kop. Iedereen  
fietst: van klein tot groot, van hoog tot laag, arm en rijk. Huisvrouwen en zakenlui,  
scholieren en leraren. Studenten en hoogleraren, de staatssecretaris en de minister, de  
_dief en de agent._  

Nederlanders houden van natuur. Overal zijn fietspaden, route-aanduidingen en  
informatieborden. Dat verrast u misschien. Want wat is natuur nog in dit land? Met natuur  
bedoelt men boerenland: korenvelden, weilanden, dorpjes. En vergeet u de ‘nieuwe  
natuur’ niet: boerenland ‘teruggegeven aan de natuur’. Een avontuurlijk landschap waar  
de natuur zijn gang kan gaan, dat spreekt tot de verbeelding. Dan pak je je fiets en ga je  
erop uit.  

Op de fiets zijn de Nederlanders in hun element. En tegelijkertijd doen ze iets aan hun  
_conditie. Haal diep adem, ruik de zuivere lucht en trap stevig door. Fietsen: goed voor u!_