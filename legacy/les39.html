**Les 39 Gastland Nederland**  

Door de eeuwen heen heeft Nederland vluchtelingen opgevangen, en mensen opgenomen  
die hier werk zochten. Daaraan ontleende het de naam een gastvrij en tolerant land te  
zijn. Ook in de 20ste eeuw konden arbeiders uit Zuid-Europa en later uit Marokko en  
_Turkije hier terecht. Er was zoveel werk dat de industrie arbeiders uit die landen aantrok._  
Inmiddels hebben velen van hen de Nederlandse nationaliteit verworven. Er wonen hier  
ook veel Surinamers, en dat zijn eveneens Nederlanders. Zij kozen voor de Nederlandse  
nationaliteit toen Suriname in 1975 onafhankelijk werd.  

Tegenwoordig is het veel moeilijker om het land binnen te komen. Er zijn afspraken  
omtrent asielprocedures tussen de EU-landen onderling. Nadat vluchtelingen hun  
_aanvraag hebben ingediend, moeten ze in speciale centra vaak jarenlang in spanning de_  
beslissing afwachten. Degenen van wie de aanvraag wordt afgewezen nemen een advocaat  
in de arm. Als ook die procedure mislukt, worden ze op straat gezet. 'Verwijderd' heet dat  
officieel. Maar terugkeer naar het eigen land is vaak niet mogelijk. Er zijn naar schatting  
minstens 200.000 illegalen werkzaam in de schoonmaak, de horeca of de tuinbouw.  

En de arbeidsmigratie? Mensen uit een EU-land kunnen direct aan het werk. Anderen  
moeten eerst een werkvergunning zien te verkrijgen. Dat heeft vaak heel wat voeten in  
de aarde, en het kost ook wat. Als hoogopgeleiden willen weten wat hun diploma waard  
is, worden ze van het kastje naar de muur gestuurd. Zelfs artsen komen niet altijd in  
aanmerking voor een werkvergunning. Voor laagopgeleiden ligt het nog moeilijker. Er  
is geen werk voor hen, en zij komen in de bijstand terecht. Materieel hebben ze het niet  
slecht, maar ze verkeren in een maatschappelijk isolement.  

Huwelijksmigratie, wat is dat eigenlijk? Onder bepaalde voorwaarden mag je een  
_buitenlandse partner naar Nederland laten komen. Maar de voorwaarden worden steeds_  
strenger, en het wordt dus steeds moeilijker om met je buitenlandse geliefde te trouwen of  
samen te gaan wonen in Nederland.  

Ik heb iets vernomen over 'inburgering'. Wat houdt dat in? Dat je je aanpast?  
'Inburgeren' betekent 'burger worden', de weg kunnen vinden, 'je thuis gaan voelen'.  
Sinds het begin van dit millennium zijn immigranten verplicht cursussen Taal & Kennis van  
de Nederlandse Samenleving te volgen. Sommigen voelen zich al snel als een vis in het  
water, anderen moeten de weg nog vinden in het gastland. Dat kan via projecten waarin  
scholing en werk gecombineerd worden. Want werk is de allerbeste inburgeringscursus!