**Les 34 Cultuur omdat het moet**  

**Vrijdag, zaterdag en zondag is er in Ede het Weekend van de Cultuur.**  
Op vrijdag is er in Ede de Monumentendag, met een fietstocht langs belangrijke plekken.  
’s Avonds is er Klassiek in het Park: een romantisch concert door het Wagenings Orkest.  
Vanaf 8 uur kunt u terecht voor een drankje aan de bar van het theater. Op zaterdag  
_presenteren culturele instellingen zich aan het publiek: koren, een dansschool,_  
_amateurorkesten, bands en toneelverenigingen. Op zondag na elven Poëzie in het Park:_  
_dichters dragen voor uit eigen werk, sommigen op muziek._  
Er is genoeg te genieten op het gebied van cultuur. Cultuur omdat het moet!  

- Kijk hier nou! Het Weekend van de Cultuur: fietsen, sinds wanneer is dat cultuur?  

- _Ah joh, cultuur is zo’n ruim begrip, daar valt van alles onder: tradities, gewoontes,_  
muziek, literatuur en sport, dus fietsen ook. Zeker in ons land. En fietsen langs  
monumenten, dan ben je natuurlijk helemaál goed bezig.  

- Dus als ik naar m’n werk fiets is dat cultuur? Wat ’n onzin! Voor cultuur moet je naar de  
concertzaal, of naar het theater, het museum, of de boekwinkel.  

- Dat ben ik niet met je eens. Cultuur buiten, dat kan ook! Het lijkt mij wel wat, muziek in  
het park. Of een concert op het water. Ook de grote festivals met onze wereldberoemde  
_dj’s zijn meestal buiten; ze passen immers in geen enkele concertzaal._  

- Wereldberoemd in Nederland, zul je bedoelen. Nederland is toch veel te klein om  
internationaal een rol te spelen op cultureel gebied!  

- Dat had je gedacht. Hoe heet die dj ook al weer … kom … de hele wereld kent ’m. Het  
Koninklijk Concertgebouworkest, dat reist de hele wereld rond. En die violiste die  
overal optreedt … toe … ik kan niet op haar naam komen! Onze dansers behoren tot  
de wereldtop. Daarom is ’t zo erg dat de Nederlandse overheid bezuinigt op cultuur.  
Ik hoorde laatst iemand zeggen: dansen, laat dat maar in Sint Petersburg gebeuren,  
niet ieder land hoeft een eigen danscultuur te hebben. O, daar kan ik me zo kwaad om  
maken … de wereldtop wegbezuinigen! Barbaars!  

- Goed, goed, goed, de wereldtop, oké. Maar de Nederlandse literatuur komt toch echt  
de grens niet over. Pech voor de Nederlandse schrijvers, maar hun werk kan buiten  
Nederland niet gelezen worden.  

- Ook al niet waar! Boeken kan je vertalen, wel eens van gehoord? En dan zijn ze ook nog  
vaak als e-book te downloaden. Probeer maar!  

- Alsjeblieft zeg, e-books, daar ben ik veel te ouderwets voor. Niks voor mij! Een boek van zo’n schermpje lezen, dat kan helemaal niet. Als ‘t dan toch moet, dan maar een echt boek.  

- Nou, dan lijkt me die poëzie in het park echt iets voor jou. Je hoeft geen letter te lezen, want alles wordt voorgelezen. Dat gebeurde trouwens vroeger op school ook. De leraren lazen vaak voor. We moesten ook wel gedichten uit ons hoofd leren. Doen ze vast niet meer, tegenwoordig. Je hoeft niks meer te leren, als je maar weet waar je alles op kunt zoeken.  

- Alles uit je hoofd leren: jij liever dan ik! Maar wat ik nog vragen wou. Een kennis van mij gaat vier dagen lopen, bij Nijmegen in de buurt is dat. Ook cultuur?  

- Absoluut! De Vierdaagse, een traditie van meer dan 100 jaar oud. Zo’n 40.000 mensen wandelen in vier dagen 200 kilometer. En veel dorpen organiseren hun eigen ‘Avondvierdaagse’, voor alle leeftijden is dat, over kortere afstanden natuurlijk. En ik hoorde laatst iets over een fietsvierdaagse, maar daar weet ik het fijne niet van.  

- ‘Cultuur moet’? ‘Bewegen moet’ kun je beter zeggen! En trouwens: cultuur, waarom moet dat eigenlijk?  

- Goeie vraag ... maar ik moet er ’es vandoor, naar de barbecue bij mij in de straat. Ik zou voor warme hapjes zorgen, iemand anders doet de sla, en anderen brengen wat fris, sapjes of wijn mee. Valt ook onder cultuur!  

- Haha ... nou, sterkte dan maar ... eh ... ik bedoel: veel plezier.