**Les 22 De Verenigde Staten van Europa?**

Zal er ooit sprake zijn van de Verenigde Staten van Europa, op gelijke voet met de Verenigde Staten van Amerika? De geschiedenis van de VS verschilt wezenlijk van die van de Europese Unie. De VS ontstonden toen 13 Britse koloniën zich in 1776 onafhankelijk verklaarden. Zij vormden betrekkelijk snel een politieke eenheid. De EU ontstond pas na de Tweede Wereldoorlog. Toen gingen zes Europese landen economisch samenwerken, in de hoop nieuwe oorlogen te voorkomen. Maar het bleven onafhankelijke staten.

Binnen de Unie zijn de grenzen open. Er is vrij verkeer van personen en goederen. Subsidies geven de boeren zekerheid omtrent hun inkomen, en invoerrechten beschermen de lidstaten tegen concurrentie van buiten.

Voor landen buiten de EU is het vaak buitengewoon moeilijk om producten naar de EU te exporteren. Tegenstanders veroordelen dit en spreken kritisch over ‘Fort Europa’.
“Het is in strijd met internationale overeenkomsten om landen uit te sluiten van de Europese markt! Breek die tariefmuren toch af!”
“Maar dan nemen die landen met hun goedkope producten de markt over! Als het zover is praat je wel anders!”
“Nee hoor, ik zal de vrije handel altijd verdedigen. Als hun producten nou beter zijn? Laat Europa zich maar bezighouden met industrieën die meer technologische kennis vereisen.”

*Wat betreft* bestuur en beleid naderen de EU-landen elkaar steeds meer. Tal van regels en wetten zijn afkomstig uit Brussel. *Voorts* is er een Europese munt die concurreert met de dollar. En er is een Europese grondwet.

Politiek is de EU tot op heden geen eenheid. Internationaal varen de lidstaten hun eigen koers. Er is een Europese president, maar die heeft weinig macht. Hij is de voorzitter van de Europese Raad, waarin de regeringsleiders van de lidstaten zitten. Ook is er geen sprake van een gezamenlijk militair optreden, laat staan van een Europees leger.

De EU bestaat thans uit 28 landen, waardoor er wel 24 officiële talen zijn, en 5 semi-officiële. Moet de Unie al deze talen handhaven, of moet zij voortaan een kleiner aantal ‘werktalen’ hanteren? Dat scheelt vanzelfsprekend enorm in de kosten! Maar welke talen zouden dat dan moeten zijn?!