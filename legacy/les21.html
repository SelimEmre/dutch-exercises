Les 21 **De Gouden Eeuw**

In de zeventiende (17de) eeuw (1600-1700) ging het de Hollanders voor de wind.
Die eeuw heet daarom ook wel de Gouden Eeuw. In de 16de eeuw was het land nog voornamelijk moeras, maar eind 17de eeuw was het een van de rijkste landen van de wereld. Hoe verklaren we deze snelle groei?
Volgens Johan Cruijff, Nederlands bekendste voetballer, heeft elk nadeel z'n voordeel. En dat geldt niet alleen voor voetballen. Al dat water was een groot nadeel, maar de Hollanders leerden wel boten bouwen. Dat lag voor de hand, aangezien de rivieren ideale transportwegen waren. Ze ontwikkelden nieuwe technieken en vervaardigden betere kaarten, snellere schepen, kijkers en andere instrumenten. Nieuwe kennis en vaardigheden verspreidden zich snel. De Hollanders konden de zee op. Eerst bleven ze binnen Europa. Ze kochten graan in Polen en Duitsland en hout in Scandinavië. Dat verkochten ze in Zuid-Europa, waar ze zout en wijn kochten.
Spoedig gingen ze de wereldzeeën op. De handel op Afrika en Azië begon met peper en andere kruiden. Later kwamen daar katoen, zijde en goud bij, en nog later koffie, thee en cacao. Langs de routes kwamen handelsposten om **vers voedsel in te slaan en goederen te bewaren**. Als er vraag was, werd alles weer verkocht. Met deze vestigingen, in Zuid-Afrika, India, Indonesië en Zuid-Amerika, **legden de Hollanders de basis voor hun koloniale rijk**. Ze verdienden goed, zoals je kunt zien aan de huizen van de kooplui. In Amsterdam, maar ook in Middelburg, Delft en Hoorn. Over de hele wereld hangen in musea de schilderijen die ze van zichzelf lieten maken.
**Immigratie heeft een grote bijdrage geleverd aan de ontwikkeling van het land**. In die tijd kwamen veel **vluchtelingen en immigranten** naar Nederland. Protestanten uit België en Frankrijk, joden uit Spanje en Portugal. Vaak met een goede opleiding en dikwijls ook met geld. Hun komst **stimuleerde het maatschappelijk, economisch en geestelijk leven**. Op de vraag hoe Holland zich zo snel heeft kunnen ontwikkelen, zou je dus kunnen antwoorden: dankzij het water en dankzij de immigranten.