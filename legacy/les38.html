**Les 38 Nieuwe verhoudingen**  

_Stralende zon aan een blauwe hemel, witte stranden met palmbomen, en men spreekt_  
Nederlands! In welke uithoek van het Koninkrijk zijn we nu?! We zijn op Curaçao  
in de Caribische Zee. Een boeiend land, en het is er altijd lekker weer: een ideale  
vakantiebestemming. Het is een van de zes Antillen die ooit Nederlands bezit waren,  
destijds door de Nederlanders gebruikt om Afrikanen als slaven naar Amerika te brengen.  
Totdat de slavernij in 1863 werd afgeschaft zijn er naar schatting 550.000 slaven  
getransporteerd.  

Dertig procent van de Antillianen leeft onder de armoedegrens. De werkloosheid is  
enorm hoog. Het International Monetair Fonds (IMF) is bereid geld te lenen, maar stelt  
eisen. Ambtenaren moeten ontslagen worden en er moet worden gesneden in sociale  
voorzieningen en onderwijs. Te veel Antillaanse kinderen verlaten de school zonder  
diploma. Dat biedt natuurlijk weinig perspectieven op werk. De Nederlandse hulp wordt  
dan ook voor een deel besteed aan het verbeteren van het onderwijs. En dat is de laatste  
jaren ook beter geworden. Ook gaat er geld naar de bestrijding van de drugshandel.  

Het is midden in de zomer. Dansende en zingende mensen in prachtige kleren trekken op  
wagens door de stad, begeleid door luide ritmische muziek. De stemming zit er goed in,  
_blank en bruin klapt en zingt enthousiast mee. Zijn we in Latijns-Amerika? Mis! We zijn in_  
Rotterdam. We hadden het kunnen weten. Het is namelijk 26 juli, en dan vindt daar het  
Zomercarnaval plaats. Veel deelnemers komen uit de Antillen, en de Antillaanse salsa of  
_rap draagt bij aan de feestvreugde._  

Er wonen ongeveer 150.000 Antillianen in Nederland. Ze spreken Nederlands, dus  
de perspectieven zijn goed. Behalve voor een heel kleine groep. Die spreekt de taal toch  
niet goed genoeg, woont bij familie, vindt geen werk en komt niet goed terecht. "Kunnen  
ze terug naar de Antillen?" roepen sommigen. Maar Antillianen zijn natuurlijk gewoon  
Nederlanders en hebben het recht om hier te wonen.  

De verhoudingen met de Antillen waren al lang dringend aan herziening toe, en sinds  
2010 zijn die inderdaad ingrijpend veranderd. Drie van de eilanden, waaronder Curaçao,  
zijn onafhankelijke landen binnen het Koninkrijk geworden. Zij bouwen nu geheel los  
van Nederland hun economie en een politiek systeem op. De overige drie eilanden zijn  
‘bijzondere Nederlandse gemeenten’ geworden, en vallen dus direct onder Nederlands  
bestuur. Bij welke provincie deze gemeenten horen? Ik zou ‘t niet weten!