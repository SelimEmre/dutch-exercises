**Les 42 De tijd vliegt**  

Oudejaarsavond, de laatste avond van het jaar. De kerstboom staat nog in de kamer, en_  
in de wc hangen tientallen nieuwjaarskaarten. Het hele huis ruikt naar zoete oliebollen,  
zelf gebakken of gekocht op straat. De champagne staat al klaar. Straks, precies om 12 uur  
’s nachts, begint het nieuwe jaar. Iedereen gaat de straat op om vuurwerk af te steken.  
En om buren en vrienden gelukkig nieuwjaar te wensen.  

Maar eerst is er nog een lange avond. Gezinnen doen spelletjes, de kinderen mogen  
_opblijven met de volwassenen. Op tv zijn er speciale programma’s, vaak met een overzicht_  
van het afgelopen jaar. Wat waren de hoogtepunten en wat de dieptepunten? Wie waren er  
in het nieuws? Wat maakte de tongen los?  

Veel mensen kijken ook op hun eigen leven terug. De tijd vliegt! Ze halen herinneringen  
op aan het afgelopen jaar, hetzij goede, hetzij slechte. Ze vertellen elkaar hun goede  
_voornemens. Nog één sigaret opsteken en dan stoppen. Italiaans leren, meer bewegen._  
_Zich gedragen in het verkeer, de tuin doen. Wat ervan terecht komt? Dat zien we volgend_  
jaar wel!  

Het is ook de laatste les van deze cursus. Een mooie aanleiding om terug te kijken.  
Weet je nog wat je aan het begin van de cursus wilde leren? Beter Nederlands verstaan,  
spreken of schrijven? En hoe is het er nu mee? Waar heb je je vooral mee beziggehouden?  
Wat was het leukste dat je over Nederland geleerd hebt? En het nuttigste? Heb je  
_commentaar op de manier van lesgeven? Bood het boek voldoende stof tot discussie?_  
Zijn er onderwerpen die je gemist hebt in het materiaal? Zo ja, waarover had je nog willen  
praten in de les?  

En dan natuurlijk het belangrijkste: spreek je nu vloeiend Nederlands? Je zucht. Nog  
niet? Dat zou in deze fase natuurlijk te veel gevraagd zijn. Maar je bent wel een aardig eind  
op weg. De grondslag is gelegd. Je wilt het nog beter leren? Oefenen, oefenen, je ontkomt  
er niet aan! Een goed voornemen voor de komende tijd?