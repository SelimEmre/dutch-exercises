**Les 35 Een brede maatschappelijke discussie**  

- “In Nederland gebeurt alles 50 jaar later”, *riep* mijn *grootvader* altijd. Volgens hem *liep* Nederland in alles een halve eeuw *achter*. Nu is dat wel anders. In plaats van een *achterstand* heeft Nederland op veel punten een *voorsprong*. Helaas, zou ik *haast* zeggen. *Abortus* is toegestaan; gebruik van softdrugs wordt niet *vervolgd* en is *wijd verbreid; prostitutie* en *euthanasie* zijn niet *strafbaar*. “In Nederland mag alles!” zou je beter kunnen zeggen.  

- Bekijk het eens van de andere kant! Sinds abortus *legaal* is *daalt* het aantal abortussen. En *landelijk* bekeken *overlijden* er relatief weinig *verslaafden* aan *drugs*. *Mede* het gevolg van goede *voorlichting*. En als prostitutie legaal is kan een groot *onrecht* worden *aangepakt*: de vrouwenhandel. Ook is beter *na* te *gaan* of er geen ziektes worden *overgebracht*.  

- In mijn land zijn zulke dingen verboden. Ze zijn in strijd met onze godsdienst. *Laat* de Nederlandse kerk dat allemaal zomaar *toe*?  

- Zo *machtig* is de kerk hier niet. Kerk en staat zijn gescheiden. Bovendien: er is geen sprake van ‘de’ kerk. De katholieke kerk en de kerken binnen het protestantisme bestaan naast elkaar. Ook het joodse geloof heeft een plaats, en sinds kort de *islam*. Over zulke *vraagstukken* wordt binnen de diverse *religieuze stromingen* verschillend gedacht. Een heleboel Nederlanders zijn trouwens helemaal niet *gelovig*.  

- Hoe zit het dan met de normen en *waarden*? Hoe beslist men of iets *ethisch verantwoord* is of niet?  

- Daar hebben we een *originele* oplossing voor: de overheid stelt een commissie in. Die *start* een brede maatschappelijke discussie: een *reeks* bijeenkomsten waarin ieder *zich* kan *uiten*. *Waarna* de overheid een *wijs* besluit kan nemen.  

- Het *ei* van Columbus!  

- Nou ja ... die discussies duren soms *eindeloos*. En het resultaat is *voorspelbaar*: een *compromis* waarin niemand zich helemaal herkent. En wat euthanasie betreft: dat is nu mogelijk, maar alleen bij *uitzichtloos* lijden, en op *verzoek* van de patiënt. En de arts moet overleggen met een collega. Het idee dat euthanasie hier *willekeurig* toegepast zou worden, *berust* dus echt op een *misverstand*.  

- Nou, *des te beter*!