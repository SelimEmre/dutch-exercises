Les 20 **Bustocht door Den Haag**

Goedemiddag. Ik zal u tijdens deze bustocht wat uitleg geven over de stad. In tegenstelling tot veel Zuid-Hollandse steden is Den Haag niet ontstaan als handelsstad. Vroeger lag hier een groot bos, dat het eigendom was van een graaf. Vandaar die langere naam die Den Haag ook heeft: 's-Gravenhage. Wij gaan nu linksaf, richting het oude centrum.
Hier links ziet u de mooiste laan van Den Haag. Dat vind ik tenminste: breed, oude bomen, deftige huizen, typisch Haags. Recht vooruit heeft u het Koninklijk Paleis. Den Haag is de residentie, de koning heeft er zijn paleis. Er staan veel ambassades en regeringsgebouwen in deze buurt. En hier links hebben we het Binnenhof. Ziet u dat bakstenen gebouw met die ronde vensters? Bijna achthonderd (800) jaar staat het hier al. De eigenaar van het bos, die graaf waar ik het net over had, heeft het laten bouwen. Hij wilde een **kasteel** in zijn bos hebben. Thans heeft het parlement er zitting. Het plein kent u wel van allerlei demonstraties. En als de vakbond een staking organiseert, eindigt die vaak ook hier.
Is dat **torentje** u al opgevallen? Daar heeft de minister-president zijn werkkamer. We rijden nu langs het nieuwe stadhuis. Niet alle Hagenaars kunnen dit ontwerp waarderen. Verderop is de Schilderswijk. Een buurt met grote sociale tegenstellingen, maar ook met het fraaie station Hollands Spoor, een van de oudste van Nederland.
Wij rijden nu naar het westen. Vóór u uit ziet u het **Vredespaleis**. In de vele zalen van dit paleis houdt het Internationaal Gerechtshof zitting. Als landen een conflict hebben, doen speciale rechters via deze rechtbank uitspraak. Den Haag: de juridische hoofdstad van de wereld!

Dan komen we nu aan bij Scheveningen, de drukste badplaats van Nederland. Als de zon schijnt, tenminste, en de zee niet te wild is. U kunt hier een frisse neus halen op de pier of een visje eten op de boulevard. Nog een laatste mededeling: ik verwacht u over drie kwartier weer hier, dan keren we via de vissershaven terug naar ons vertrekpunt. Tot zo!