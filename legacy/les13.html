Les 13 *Zeg maar Piet*

Waar ben ik mee bezig? Dat denk ik wel eens als ik mijn Nederlandse les aan het voorbereiden ben! Nederlands: vijftig kilometer verderop heb je er niets meer aan. Dat moet je niet zeggen. Vijf miljoen (5.000.000) Belgen spreken het. In het noordwesten van Frankrijk spreken zo'n zestigduizend (60.000) mensen een Nederlands dialect. Op de Antillen kun je met Nederlands terecht, die behoorden namelijk tot het Koninkrijk. En hoewel Suriname allang geen kolonie meer is, is de officiële taal Nederlands. Ook Indonesië was vanaf de 17de eeuw tot na de Tweede Wereldoorlog een Nederlandse kolonie. Maar daar is het Nederlands vervangen door een andere taal.
En in *Zuid-Afrika*? Daar spreken ze toch ook een variant van het Nederlands?
Inderdaad. Het Afrikaans is uit het 17de-eeuwse Nederlands voortgekomen. De uitspraak is echter heel anders, evenals de grammatica. Niettemin hebben de talen veel gemeen. Het onderscheid tussen 'u' en 'jij' bijvoorbeeld.
Jammer! Waarom maken ze het toch zo ingewikkeld? Het Engels heeft toch ook maar één woord? Ik heb er de noodzaak nooit van *ingezien*. En als ik iemand vraag wanneer je 'u' of 'jij' moet gebruiken, weet-ie 't niet.
Ja, het is lastig, dat kan ik niet ontkennen. Weet je wat? We kijken even op het internet. Tegen kinderen en leeftijdgenoten tot ca. 25 jaar kan men altijd 'je' en 'jij' gebruiken. 'U' zegt men tegen onbekenden, ouderen, docenten, de directeur van de school, personeel in winkels en ambtenaren.
Maar dat klopt niet! Onze docent zei laatst: "Zeg maar Piet!" Moet je docenten nou met 'u' aanspreken of met 'jij'?
Dat hangt af van hun gedrag. Is dat formeel, dan kun je het beste 'u' zeggen. Daarmee druk je respect uit, zeg maar. In de kerk bijvoorbeeld, wordt God bij het bidden met 'u' aangesproken. 'Jij' kan echt niet. Dan toon je niet genoeg respect. Begrijp je?
Nog niet helemaal. Laatst hoorde ik iemand 'u' zeggen tegen een verkoopster die veel jonger was. Hoe verklaar je dat? Ook als teken van respect?
Tja, dat is een vraag die ik niet één twee drie kan beantwoorden. Het is om afstand te scheppen, neem ik aan. Maar ik moet er nodig vandoor. Hoi!