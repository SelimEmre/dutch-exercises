**Les 40 Standpunt.nl**

Nederland kent een radioprogramma waarin luisteraars tijdens de uitzending op een
stelling kunnen reageren. Ze bellen op, komen rechtstreeks in de uitzending en geven kort
hun mening. De luisteraars kunnen ook stemmen voor of tegen de stelling.

**Eerste discussie: Gaswinning in Groningen**
Goedemorgen, Radio 1, Standpunt.nl. De stelling van vandaag is: 'Minder gaswinning in
Groningen is een slecht idee.' Zegt u het maar!

"Ja ik ben van de actiegroep 'Schokkend Groningen'. Ik ben vóór ... eh nee ... tégen de
stelling. Het gas waar de Nederlandse economie op draait komt voor het grootste deel uit
de Groningse grond. Onder onze huizen vandaan, zeg maar. En dat merken wij! Weet u dat
er per jaar tegen de 100 aardbevingen plaatsvinden? Waaronder minstens 10 zware? Wij
zijn het zat! Wij zeggen: stop de gaswinning in Groningen! Helemaal!"

"Nou, maar ik ben het toch niet eens hoor met die meneer van die actiegroep. Gaswinning
is noodzakelijk voor onze economie. Weet die mijnheer wel wat minder gaswinning kost?
Per jaar 700 miljoen euro! Ik zeg: gewoon boren. Die mensen kunnen toch verhuizen?"

"O, ben ik in de uitzending? Ik woon hier, en ik kan u vertellen: mijn huis zit vol scheuren
door die aardbevingen. Duidelijk zichtbaar! Weet u dat ik me niet veilig voel in mijn eigen
huis? En het is totaal onverkoopbaar. Ik kán helemaal niet verhuizen!"

**Tweede discussie: Windenergie**
Goedemorgen, Standpunt.nl. De stelling waar u vandaag op kunt reageren is:
'Windenergie heeft de toekomst.' U bent de eerste, gaat uw gang!

"Fijn, dank u wel. Ik ben het helemaal eens met de stelling. Het is een goedkope
energiebron, die nooit opraakt. En de CO2-uitstoot is veel geringer dan bij fossiele energie.
Nee, als iets duurzaam is, dan is het wel windenergie."

"Duurzaam? Duur zult u bedoelen! Windmolens draaien niet op wind, mevrouw, die
draaien op subsidie. Dat windpark in de Noordzee, weet u wel? Daar zit 18 miljard
subsidie op! Dat gaan wij merken op onze energierekening, reken maar. Goedkoop! Laat
me niet lachen!"

"Ik denk er net zo over als deze meneer. Ik ben van de actiegroep 'Tegenwind'. Wat een
_lelijke dingen, die molens! Pure landschapsvervuiling. Ze gaan windmolens maken_
van 180 meter hoog, weet u dat? Dat wil je toch niet! Ze zijn ook nog slecht voor de
gezondheid. En ze geven lawaaioverlast."

"Daar wil ik wel even op reageren. Ik vind ze best mooi, die molens. Lekker modern! En ze
mogen niet dichtbij huizen neergezet worden, daar zijn allemaal regels voor. Ik geloof dat
er minstens 300 meter tussen moet zitten, zoiets. Nou, dan is het lawaai niet harder dan
dat van je koelkast."

"Ik wil nog wel iets kwijt over de capaciteit. Om in de totale elektriciteitsbehoefte van
ons land te voorzien moeten we 60.000 van die dingen plaatsen. Waar wil je die allemaal
_neerzetten? Nederland is gewoon te klein!"_

**Derde discussie: Biologische kip**
Goedemorgen, Standpunt.nl. 'Stunten met goedkope kip moet stoppen' is de stelling. We
beginnen met de heer Vos van de actiegroep Wakker Dier.

"Dank u wel. Wij voeren actie tegen goedkope kip in de supermarkt. Deze dieren hebben
een vreselijk leven gehad. Ze zijn veel te zwaar, kunnen nauwelijks lopen, komen nooit
buiten. De supermarkt moet alleen biologische kip verkopen."

"Die meneer van die actiegroep, die kakelt als een kip zonder kop. Biologische kip, dat kan
ik helemaal niet betalen! Ik weet niet hoe dat bij u zit, maar mij groeit het geld niet op de
rug!"

"Ben ik aan de beurt? Fijn. Biologische kip is heus ook wel eens in de aanbieding, hoor.
Bij mij in de supermarkt tenminste. En biologische kip zit niet vol met antibiotica, zoals die
stuntkippen. Bij biologisch voedsel mag dat niet, dat wordt precies gecontroleerd. Ik eet
liever gezond, dat weet ik wel!"

"U bent zeker ook van Wakker Dier? Gelooft u het zelf, dat van die controle? De biologische
boer moet ook winst maken, meneertje. Van de wind kan niemand leven. Dus van
biologische kip weet je ook niet wat er allemaal in zit. En bovendien: die goedkope kippen
worden er heus niet beter van als wij ze niet kopen! Dan koopt iemand anders ze toch?"