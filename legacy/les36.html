**Les 36 Lieve S.**

Hier een kaartje uit het zonnige zuiden. Op de voorkant de camping, bij het kruisje staat onze caravan. Vlakbij de toiletten. Dat geeft nogal wat lawaai, en de geuren zijn ook niet altijd even lekker. Maar "dan hoeven we 's nachts niet zo ver te lopen", zegt m'n moeder.

_Pa had blijkbaar_ zin in een actieve vakantie: fietsen, zwemmen, wandelen. Samen met ons helaas. En thuis is hij niet in beweging te krijgen! Vanmorgen zijn we weer vroeg op pad gegaan, naar de top van die berg, links op de kaart. "Zet je hoed nou op", zei ik nog. Geen overbodige luxe hier, met die brandende zon. Vooral voor kale mannen! Maar ja, hij vond dat overdreven. Nu brengt hij zijn dagen door in het gras in de schaduw van het toiletgebouw. Met zakken _ijs_ en natte doeken op zijn voorhoofd. Je eigen schuld! dacht ik, maar dat zeg ik natuurlijk niet. Ik wil geen ruzie. Voorlopig mag hij niet autorijden, dus we blijven wat langer hier.

_Ma is in paniek:_ de uit Nederland meegebrachte _voorraden_ raken op! Ze heeft niet genoeg koffie meegenomen, en natuurlijk is er ook weer te weinig _hagelslag_. En we hebben nog maar voor één dag aardappelen! Ze was bijna in _tranen._ "Dan gaan we toch gezellig in het dorp eten?", stelde ik voor. Maar dat vond ze geen goed idee. Haar eigen eten vindt ze veel _lekkerder. Smaken_ verschillen. Ik _lust_ langzamerhand wel eens iets anders dan die _eeuwige_ Hollandse pot!

Denise is tot over haar _oren verliefd._ Als ze niet voor de _spiegel_ staat, hangt ze om de _hals_ van haar nieuwe held. Of ze zit _vaag_ voor zich uit te _staren._ Nou, ik heb hier wel _knappere kerels_ gezien. En hij spreekt geen woord Engels! "Moeten jullie elkaar niet eerst een beetje leren kennen?", kon ik niet _nalaten_ te vragen. Maar ze is niet voor _rede vatbaar._ Liefde maakt _blind,_ zullen we maar zeggen. Ik weet niet wat ik met haar moet beginnen. Wat zou jij doen in mijn plaats?

Zelf kijk ik natuurlijk niet naar de meisjes. Ik denk alleen aan jou en ik mis je.