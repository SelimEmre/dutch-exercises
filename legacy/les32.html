**Les 32 Heeft u zelf nog vragen?**

_Solliciteren, hoe gaat dat hier? Stel, je wilt reageren op een advertentie. Kun je dan de personeelsdienst van het bedrijf bellen om nadere informatie? Zeker! Je toont belangstelling en ze horen je naam: slim!_

Wat stuur je op? Een brief van maximaal één A4-tje en een cv van twee à drie kantjes. Tenzij je via internet reageert natuurlijk. Dan vul je een digitaal formulier in en je stuurt je cv als bijlage mee. En dan maar hopen dat ze je uitnodigen voor een gesprek!

Als het eenmaal zover is, geef je een stevige hand en je kijkt iedereen zo nu en dan in de ogen. _Hieronder wat vragen om je op voor te bereiden. Zorg dat je de antwoorden goed kunt formuleren._ Overigens: je hoeft niet op alle vragen ("Heeft u een vriend?" "Bent u zwanger?") antwoord te geven!

"Ah, u bent mevrouw Bos, komt u binnen. Uw jas kunt u daar kwijt. Zo, neemt u plaats. Heeft u het gemakkelijk kunnen vinden? Eerst stel ik de leden van de commissie aan u voor. Zij zullen u straks wat vragen stellen. Maar daaraan voorafgaand geef ik u een korte inleiding over ons bedrijf. Kopje koffie?"

"Waarom bent u in deze baan geïnteresseerd? En wat heeft u ons bedrijf te bieden? Op grond van welke eigenschappen acht u zichzelf geschikt? U heeft vast ook wel zwakke punten. Vertelt u eens?"

"In uw brief schrijft u dat u ervaring heeft met dit werk, maar kunt u daar iets meer over vertellen? Uw opleiding, lees ik in uw cv, heeft u gedeeltelijk in het buitenland gevolgd: beschrijft u de vaardigheden eens die u daar opgedaan hebt?"

"Uw meest recente werkkring. Wat hield dat werk in? Waarom ging u daar weg? Heeft u ook nog _onbetaald werk verricht dat relevant kan zijn? Wat zijn uw hobby's?"

"Contacten op het werk, vindt u dat een belangrijk aspect? Ja? Waarom? Als er problemen zijn, hoe lost u die op? Kunt u een concreet voorbeeld geven?"

"Hoeveel zou u ongeveer willen verdienen? Wat iemand in een soortgelijke functie normaal gesproken verdient? Dat zal in de orde van zoveel euro per maand bruto zijn. Wat denkt u? Zegt u het maar eerlijk, hoor!"

"U noemt verscheidene referenties in uw brief. Kunnen wij die een dezer dagen bellen? Zij weten ervan, neem ik aan?"

"Ten slotte: heeft u zelf nog vragen? Verdere opleidingskansen binnen het bedrijf? Ja, die zijn er zeker. Wanneer wij de definitieve beslissing nemen? Zo spoedig mogelijk. In principe vóór het eind van de maand, 't kan een weekje uitlopen. U hoeft ons niet te bellen, u hoort van ons! Nou, het was ons een waar genoegen, wij danken u voor uw belangstelling en wensen u een goede terugreis. O ja, een laatste opmerking: voor uw reiskosten moet u even naar het kantoor hier tegenover, naast de _ingang."_